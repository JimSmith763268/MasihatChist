<ons-page id="3-ensan-kist"><ons-toolbar><div class="left"><ons-toolbar-button onclick="fn.open()"><svg xmlns="http://www.w3.org/2000/svg" width="24" height="24" viewBox="0 0 24 24"><path d="M0 0h24v24H0z" fill="none"/><path d="M3 18h18v-2H3v2zm0-5h18v-2H3v2zm0-7v2h18V6H3z"/></svg></ons-toolbar-button></div><div class="center">انسان کیست؟</div><div class="right"><button class="toolbar-button" id="butInstall" aria-label="Install" hidden="hidden"><svg xmlns="http://www.w3.org/2000/svg" width="24" height="24" viewBox="0 0 24 24"><path fill="none" d="M0 0h24v24H0V0z"/><path d="M18 1.01L8 1c-1.1 0-2 .9-2 2v3h2V5h10v14H8v-1H6v3c0 1.1.9 2 2 2h10c1.1 0 2-.9 2-2V3c0-1.1-.9-1.99-2-1.99zM10 15h2V8H5v2h3.59L3 15.59 4.41 17 10 11.41z"/><path fill="none" d="M0 0h24v24H0V0z"/></svg></button></div></ons-toolbar><p>دوست گرامی:</p><p>فوقا مختصری در اطراف ایمان مسیحیان در مورد خدا به عرض رسید. اکنون کوشش خواهم کرد برای شما بیان</p><p>نمایم که مسیحیان در باره طبیعت انسان و سرشت آدمی چه نظری دارند. زیرا داشتن عقیده صحیح در مورد انسان برای ما به همان اندازه مهم است که داشتن اطلاعات صحیح در باره خدا. البته اطلاعات و معلومات ما در مورد انسان مخصوصاً از کتاب مقدس کسب میگردد.</p><p>درآغاز کتاب مقدس نوشته شده است هنگامیکه خدا آفرینش آسمانها و زمین و جمیع گیاهان و حیوانات را به پایان رسانید آنگاه انسان را بصورت خود آفرید ، او انسان را زن و مرد آفرید (کتاب پیدایش بابهای اول و دوم ). البته این مطالب به این معنی نیست که خدا دارای بدن میباشد و بدن انسان را شبیه بدن خود آفریده ، بلکه مقصود این است که انسان روحاً شبیه خود خدا آفریده شد . خدا به انسان عقل داد تا بتواند استدلال نماید به او قلبی داد تا بتواند با آن محبت نماید ، وجدانی بخشید تا خوب را از بد تشخیص دهد ، اراده بخشید تا کار های نیکو انجام دهد ، زبان عطا فرمود تا بتواند سخن بگوید و به او روح داد تا بتواند بوسیله آن با خدا معاشرت و دوستی داشته باشد.</p><p>بدین طریق خدا انسان را به صورت خود آفرید تا بتواند خدا را بشناسد و با او ارتباط پیدا کند. بنابر این انسان اشرف مخلوقات خدا محسوب میشود. عده ای اشتباهاً تصور کرده اند که انسان در آن موقع خدا بود. ولی قدر مسلم این است که انسان به خدا خیلی نزدیک و کاملاً پاک بود زیرا هنوز در او گناهی وجود نداشت انسان شبیه ماشین نبود.</p><p>بلکه خدا به او اراده داد تا اختیار انتخاب داشته باشد. در واقع خدا انسان را آزاد آفرید تا خودش آزادانه و با میل خود آفریننده خویش را اطاعت . محبت و خدمت نماید. میل و آرزوی خدا این بود که مردم در جهان بمنزله فرزندان روحانی او باشند و او را چون پدر و یکدیگر را چون برادر محبت نمایند و با شادی اراده خدا را در این جهان انجام دهند.</p><p>امروزه در این جهان پهناور ما نژادهای مختلفی وجود دارند که از نظر قیافه و رنگ و پوست و زبان متفاوت هستند ولی همه آنان از یک خونند و بیک خانواده تعلق دارند و محبت خدا که جمیع بنی نوع بشر را آفرید شامل حال همه میباشد.</p><p>ولی با تاسف باید گفت که اراده و میل خدا برای انسان انجام نشد. انسان بجای اینکه آزادی اراده خود را در راه اطاعت و خدمت خدا بکار برد بر عکس بطوریکه در بابهای دوم و سوم کتاب پیدایش ذکر شده از این استعداد خود برای مخالفت با خدا استفاده کرد. خدا به والدین اولیه ما آدم و حوا دستور داد که از میوه درخت معرفت نیک و بد نخورند. این درخت در وسط باغ عدن بود جایی که خدا انسان را در آنجا قرار داد . خدا به آنها فرمود که اگر او را اطاعت ننمایند و از میوه این درخت بخورند حتماً خواهند مرد.</p><p>شیطان بصورت مار داخل باغ شد و حوا را راضی کرد که از میوه آن درخت بخورد. سپس حوا آنرا به آدم هم داد آدم هم از آن میوه خورد. این عمل والدین اولیه ما تنها یک اشتباه معمولی و یا خطایی از راه بی فکری نبود بلکه عصیان عمدی بر ضد خدا بود.</p><p>به عبارت دیگر انها میخواستند خدا شوند. انها مایل نبودند مطیع اراده خدا گردند بلکه میخواستند امیال خود را انجام دهند. نتیجه چه شد؟ خدا انها را به شدت سرزنش نمود و از باغ عدن بیرون راند تا در جهان پر درد و رنج زندگی کنند.</p><p>بدترین مسله این بود که آدم و حوا آن اتحاد و نزدیکی با خدا را از دست دادند و در نتیجه کاملاً عوض شدند. قبلاً مقدس و عفیف بودند ولی اکنون کثیف و گناهکار شدند. قبل از آنکه نافرمانی کنند قادر بودند آنچه خدا از انها انتظار داشت بخوبی انجام دهند ، ولی حالا هر چند حقیقت را میدانستند ، اما قدرت لازم برای پیروی از آنرا نداشتند. تدریجاً از انچه خوب بود متنفر گردیدند و به آنچه شرارت آمیز بود علاقمند شدند. این طغیان بر ضد خدا ، در کتاب مقدس گناه نامیده میشود و نتیجه آن مرگ است.</p><p>این شرح اولین گناه انسان برای ما بینهایت مهم است زیرا بوسیله آن میتوانیم به وضع و حالت انسان کنونی پی ببریم. مردم جهان مانند آدم و حوا در ابتدا آفرینش عفیف و مقدس نیستند. برای درک این حقیقت نیازی نداریم دیگران را نگاه کنیم بلکه فقط کافی است به قلب خود بنگریم. آیا اغلب انچه را که میدانیم نادرست است انجام نمیدهیم ؟ اظهار میداریم که دروغگویی صحیح نیست ولی گاهی خودمان کلمات نادرست میگوییم. بخوبی میدانیم محبت از نفرت برتر است ، ولی چه بسا از دیگران نفرت داریم ! چرا این کار ها را میکنیم ؟ زیرا از والدین اولیه خود ماهیت و ذات گناه الوده آنرا به ارث برده ایم و مانند آنها نه مایل هستیم و نه قدرت داریم که میل و اراده خدا را بطور کامل انجام دهیم.</p><p>هنگامیکه طفلی در جهان متولد میشود به ظاهر پاک و بیگناه است ولی بزودی شرارت در او ظاهر میشود همانطوریکه حضرت داود درباره خود فرموده : اینک در معصیت سرشته شده ام و مادرم در گناه به من آبستن گریده. ( مزمور ۵۱ :آیه ۵ )</p><p>همه مجبوریم تصدیق کنیم که تمامی بنی نوع بشر گناهکارند و باید با کلام خدا موافقت کنیم که میفرماید: ( دل از همه چیز فریبنده تر است و بسیار مریض است کیست که انرا بداند.) (کتاب ارمیا . فصل ۱۷ :آیه ۹ ).</p><p>برای همین بود که عیسای مسیح فرمود : (آنجه از آدم بیرون آید آن است که انسانرا نا پاک میسازد. زیرا که از درون دل انسان صادر میشود خیالات بد و زنا و فسق و قتل دزدی و طمع و خباثت و مکر و شهوت پرستی و چشم بدو کبر و غرور و جهالت تمامی این چیز های بد از درون صادر میشود و ادم را ناپاک میگرداند.) (انجیل مرقس، فصل ۷: آیه های ۲۱-۲۳ ).</p><p>خدا که قلب های تمامی بنی نوع بشر را بخوبی میداند فرموده است. " کسی عادل نیست ، یکی هم نی " ( رومیان، فصل ۳ : آیه ۱۰). معهذا فقط یک شخص مستثنی است که از انسان بزرگتر و بالاتر است و من بعدا در باره او توضیحاتی خواهم داد.</p><p>پس حالت و وضع انسان بسیار تاسف آور است ! چون در نتیجه نافرمانی رابطه خود را با خدا قطع کرده است مانند گوسفند گمشده ای است که در بیابان لم یزرع و خشک نزدیک به مرگ میباشد (کتاب اشعیا .فصل ۵۳ : آیه۶ ). چون دیگر فرزند روحانی خدا نیست دشمن خدا و اسیر شیطان شده است ( رساله رومیان فصل ۶ : آیه۱۷ ). چون دیگر نمیتواند در راهای مقدس خدا قدم بزند در واقع در گناه مرده است. ( رساله افسسیان فصل۲ : ۱ آیه ). همانطوریکه خدا به آدم فرموده بود نتیجه گناه مرگ است – مرگ جسمی و روحی.</p><p class="center"><ons-button id="emtehan">امتحان</ons-button></p></ons-page>