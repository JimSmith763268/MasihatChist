<ons-page id="11-ruhulqudus-kist"><ons-toolbar><div class="left"><ons-toolbar-button onclick="fn.open()"><svg xmlns="http://www.w3.org/2000/svg" width="24" height="24" viewBox="0 0 24 24"><path d="M0 0h24v24H0z" fill="none"/><path d="M3 18h18v-2H3v2zm0-5h18v-2H3v2zm0-7v2h18V6H3z"/></svg></ons-toolbar-button></div><div class="center">روح القدس کیست؟</div><div class="right"><button class="toolbar-button" id="butInstall" aria-label="Install" hidden="hidden"><svg xmlns="http://www.w3.org/2000/svg" width="24" height="24" viewBox="0 0 24 24"><path fill="none" d="M0 0h24v24H0V0z"/><path d="M18 1.01L8 1c-1.1 0-2 .9-2 2v3h2V5h10v14H8v-1H6v3c0 1.1.9 2 2 2h10c1.1 0 2-.9 2-2V3c0-1.1-.9-1.99-2-1.99zM10 15h2V8H5v2h3.59L3 15.59 4.41 17 10 11.41z"/><path fill="none" d="M0 0h24v24H0V0z"/></svg></button></div></ons-toolbar><p>همان طوريکه به خاطر دارید قبلاً بیان شد که وقتی عیسی توسط یحیي تعمید دهنده تعمید گرفت، روح القدس بر او نازل شد.</p><p>هم چنین قبل از مرگ، عیسی وعده داد که روح القدس را، که تسلی دهنده خوانده می شود</p><p>خواهد فرستاد تا پس از صعود خودش به آسمان رسولانش را در خدماتی که باید انجام دهند هدایت و تقویت فرماید. طبق همین وعده پس از صعود عیسی روح القدس از آسمان به جمیع ایمانداران فرو ریخت و آنها پیام مسیح را با قدرت به مردم رسانیدند و در نتیجه چند هزار نفر به عیسای مسیح ایمان آوردند. این روح القدس کیست؟ برخی تصور کردند که روح القدس جبرئیل فرشته یا پیغمبری بوده است. عده ای دیگر نیز خیال کردند که روح القدس چیزی جز نیرویی مقدس نیست. با وجود این از کتاب مقدس این طور می فهمیم که روح القدس از مخلوقات خدا نبوده بلکه روح خداست و با خدا یکی می باشد. هنگامی که به اعمال روح القدس توجه می کنیم این موضوع به خوبی روشن است . عیسی به مرد دانشمندی به نامی نیقودیموس فرمود که او می بایست از نو تولد شود تا بتواند داخل پادشاهی خدا گردد. وقتی نیقودیموس با تعجب پرسید که چگونه پیرمردی مثل او میتواند دوباره تولد یابد، عیسی به او پاسخ داد که تولد تازه عمل روح القدس است. بدیهی است همان طوری که تنها خدا میتواند حیات جسمانی را بیافریند، هم چنین تنها خدا قادر است به انسان حیات روحانی ببخشد و او را به موجود جدیدی تبدیل کند هنگامی که بشر در گناه زندگی می کند فرزند شیطان است، ولی خدا قادر است به وسیله روح القدس انسان گناهکار را عوض کند، و هنگامی که انسان از نو تولد میشود فرزند خدا می گردد. بر علاوه، روح القدس مؤلف کتب مقدس خدا است، زیرا او انبیای عهد عتیق نظیر داوود و اشعیا را تعلیم داد و هدایت نمود. همچنین روح القدس بود که متی، لوقا، پولس و دیگر نویسنده گان کتب عهد جدید راهدایت فرمود زیرا به قول کتاب مقدس: (دوم پطرس ۱: ۲۱)( وحی هیچ گاه به ارادهٔ انسان آورده نشد، بلکه آدمیان تحت نفوذ روح القدس از جانب خدا سخن گفتند). همان طوری که روح خدا نویسنده گان کتب مقدس را هدایت فرمود، برای خواننده گان این کتب نیز تنها رهنمای درست و واقعی است. عیسای مسیح فرمود : (یوحنا ۱۴: ۲۶) (اما آن مدافع ، یعنی روح القدس که پدر او را به نام من می فرستد، او همه چیز را به شما خواهد آموخت و هر آنچه من به شما گفتم، به یادتان خواهد آورد).</p><p>البته پیروان عیسی مضطرب شدند از این که عیسی به آنان گفت باید مصلوب گردد و بعداً از این زمین خاکی به عالم بالا صعود نماید. لیکن عیسی با وعده‌ٔ فرستادن روح خود جهت هدایت و قدرت بخشیدن به آنها، آنان را تسلی بخشید و فرمود که خود همیشه روحاً با آنها خواهد بود. ده روز پس از صعود عیسی روح القدس از آسمان بر پیروانش نازل شد و آنان را دگرگون ساخت. از آن زمان تاکنون همان روح القدس در پیروان عیسی ساکن بوده است و طبق وعده‌ٔ عیسی در آنها خواهد ماند. (یوحنا ۱۴: ۲۵- ۲۷). باید به این نکتهٔ مهم توجه داشته باشیم که تنها روح خدا میتواند چشمان نابینای گناهکاران را بگشاید و آنان را قادر سازد عیسای مسیح را بشناسند، زیرا کتاب مقدس می فرماید: «احدی جز به روح القدس عیسی را خداوند نمیتواند گفت»(اول قرنتیان ۱۲: ۳). از این رو تعجب آور نیست که آنانیکه روح القدس را ندارند غیر ممکن می دانند که عیسی را"خداوند" و " پسر خدا" بخوانند. پس روح القدس به ایمانداران تولد تازه می بخشد و معرفت واقعی عطا می فرماید تا بدانند عیسی کیست. او همچنین چشمان ما را میگشاید تا گناهان درونی خویش را بدانیم و ما را قادر می سازد تا توبه کنیم و گناهان خود را ترک گویم. به محض اینکه شخصی به عیسای مسیح ایمان می آورد خدا او را می بخشد و به فرزندی خود می پذیرد و به او قلب جدید عطا می فرماید. ولی ذات گناه آلود قدیمی او باقی می ماند و او را پیوسته به طرفی شرارت می کشاند و شیطان همیشه آماده است تا او را وسوسه نماید که نسبت به خدا نافرمانی کند. با وجود این، روح القدس که در اوست یاریش می نماید که با شیطان مقاومت کند و در او صفاتی بوجود می آورد که مقبول خداست؛ مانند محبت، پاکی، راستی، شادی، آرامش و صلح جویی ( رساله غلاطیان ۵: ۲۲- ۲۴). این عمل روح القدس در ایمانداران تا زمانی که در این جهان زنده گی می کنند ادامه دارد و تدریجاً آنها را عوض میکند تا به استادشان عیسای مسیح شبیه ترشوند. زیرا منظور خدا این است که همه ما مانند پسر یگانه او کامل شویم. ولی فقط وقتی مانند عیسی کامل خواهیم شد که به بهشت برویم (اول یوحنا ۳: ۲). روح القس از راه های بسیار دیگری هم به ما کمک میکند و بما می آموزد که چگونه دعا کنیم، و همچنین ما را در راه خدمت به مسیح رهبری و تقویت می فرماید (رومیان۸: ۲۶و ۲۷؛ اعمال ۱۳: ۲- ۴ و ۱۶: ۶-۷ ) آنچه از این حقایق می فهمیم این است که روح القدس در ایمانداران در واقع خود خداست که در ایشان ساکن می باشد. چی امتیاز گرانبها و بی نظیری است که خدای بزرگ و مقدس با روح مقدس خود در انسان ساکن می شود! در واقع این بزرگترین هدیه ای است که خدا میتوانست به بشر عطا نماید، یعنی بخشیدن خودش به انسان. این هدیه به چه کسانی بخشیده شده است؟ بطوری که میدانیم در زمان های گذشه خدا روح القدس خود را به انبیا و مقدسین عطا می فرمود. لیکن هنگامی که خدا پسر خود را فرستاد تا نجات دهنده جهان باشد روح خود را هم به همه کسانی که به عیسای مسیح ایمان بیاورند عطا می فرماید .عیسی فرمود «پس اگر شما، اشخاص گناهکار، میدانید که باید چیز های خوب را به فرزندان تان بدهید ، چقدر بیشتر پدر اسمانی شما میداند که باید روح القدس را به آنانیکه از او درخواست میکنند، ارزانی دارد!» (لوقا ۱۱: ۱۳) خدای ما امین است و هرکس در هر زمان به مسیح ایمان آورد و او را به عنوان خداوند خود بپذیرد و خود را به او تسلیم نماید و از خدا بخواهد که روح القدس را به او عطا نماید، خدا حتماً این کار را خواهد کرد. همان طوری که هر روز جهت نان روزانه خود از او درخواست می نماییم همچنین برای ادامه حیات معنوی خود میباید بدون وقفه از او بخواهیم تا مارا با روح خود مملو سازد. عیسای مسیح فرمود: «بطلبید و خواهید یافت» (لوقا ۱۱: ۹)</p><p class="center"><ons-button id="emtehan">امتحان</ons-button></p></ons-page>