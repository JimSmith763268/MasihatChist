<ons-page id="7-tawalud"><ons-toolbar><div class="left"><ons-toolbar-button onclick="fn.open()"><svg xmlns="http://www.w3.org/2000/svg" width="24" height="24" viewBox="0 0 24 24"><path d="M0 0h24v24H0z" fill="none"/><path d="M3 18h18v-2H3v2zm0-5h18v-2H3v2zm0-7v2h18V6H3z"/></svg></ons-toolbar-button></div><div class="center">عیسی مسیح چگونه متولد شد و چه کرد؟</div><div class="right"><button class="toolbar-button" id="butInstall" aria-label="Install" hidden="hidden"><svg xmlns="http://www.w3.org/2000/svg" width="24" height="24" viewBox="0 0 24 24"><path fill="none" d="M0 0h24v24H0V0z"/><path d="M18 1.01L8 1c-1.1 0-2 .9-2 2v3h2V5h10v14H8v-1H6v3c0 1.1.9 2 2 2h10c1.1 0 2-.9 2-2V3c0-1.1-.9-1.99-2-1.99zM10 15h2V8H5v2h3.59L3 15.59 4.41 17 10 11.41z"/><path fill="none" d="M0 0h24v24H0V0z"/></svg></button></div></ons-toolbar><p>دوست گرامی: اکنون به مهمترین قسمت شرح ایمان مسیحی میرسیم و ان عبارتست از اینکه مسیح کیست و رابطه او با خدا و انسان چیست. ولی اول خلاصه ای از شرح زندگی او را بر روی زمین که در اناجیل چهار گانه یافت میشود ذکر خواهم نمود.</p><p>یک روز جبرايیل فرشته به دختر باکره ای که مریم نام داشت اطلاع داد که دارای پسری خواهد شد که باید نام او را عیسی بگذارد. او پسر حضرت اعلی نامیده خواهد شد و سلطنت او جاویدانی خواهد بود (لوقا ۱: ۲۶-۳۸) این واقعه عبارت بود از انجام پیشگویی اشعیا نبی که بیش از هفتصد سال قبل از ان فرموده بود : باکره حامله شده پسری خواهد زایید... (اشعیا ۷: ایت ۱۴) بعدا عیسی درد شهر کوچکی نزدیک اورشلیم به نام بیت الحم جایی که داود هزار سال قبل به دنیا امده بود متولد گردید. تولد عیسی در بیت الحم بوسیله میکا نبی که نظیر اشعیا بیش از هفتصد سال قبل از میلاد مسح زندگی میکرد پیشگویی شده بود. و تو ای بیت الحم افراته اگر چه در هزاره های یهودا کوچک هستی از تو برای من کسی بیرون خواهد امده که بر قوم من اسراییل حکمرانی خواهد نمود و طلوعهای او از قدیم و از ایام ازل بوده است (میکا ۵: ایت ۲). هنگام تولد او فرشته ای این واقعه را به چوپانان نزدیک بیت لحم اعلام کرد و چنین گفت: اینک بشارت خوشی عظیم به شما میدهم که برای جمیع قوم خواهد بود که امروز برای شما در شهر داود نجات دهندهای که مسیح خداوند باشد متولد شد (لوقا ۲: ۱۰-۱۱).</p><p>مریم زن یوسف نجار شد و یوسف سرپرستی عیسی را در کودکی بعهده گرفت. عیسی هم در زمان جوانی در شهر ناصره که در آنجا بزرگ شده بود به شغل نجاری اشتغال داشت. تا سی سالگی هیچگونه تعلیمی نداد و هیچ معجزه ای ننمود و مردم نمی دانستند که او همان مسیح موعود است که در انتظار هستند. هنگامیکه عیسی تقریبا سی ساله شد زمان ان رسید که خدمتی را که برای انجام ان به این جهان امده بود شروع نماید. بنابر این ناصره را ترک کرد و نزد یحیی تعمید دهنده رفت در ان موقع یحیی پیغام خدا را به عده زیادی که در اطرافش جمع بودند در رود اردن به نشانه پاکی از گناه تعمید می داد.</p><p>اگر چه عیسی در تمام زندگیش هرگز خطایی مرتکب نشده بود، از یحیای تعمید دهنده خواست که او را تعمید دهد و او نیز اطاعت نمود. وقتی عیسی بعد از تعمید از آب بیرون آمد روح خدا به صورت کبوتری از آسمان نازل شد و بر او فرود آمد و یحیی و عیسی صدای خدا را شنیدند که می گفت:«این است پسر محبوبم که از او خشنودم».(متی ۳:۱۷). (بعداً برای شما معنی پسر را توضیح خواهم داد). سپس عیسی به بیابان رفت و از آنجا مدت چهل روز، روزه گرفت و دعا نمود. دراین مدت شیطان سعی کرد او را وسوسه کند که از خدا سرپیچی نماید ولی موفق نشد (متی۱:۴-۱۱). عیسی پس از پیروزی بر شیطان نزد یحیی برگشت. وقتی یحیی عیسی را دید به شاگردان خود گفت: «این است برهٔ خدا که گناه از جهان برمی گیرد!...هر گاه دیدی روح بر کسی فرود آمد و بر اوبماند، بدان همان است که با روح القدس تعمید خواهد داد. و من دیده ام و شهادت می دهم که این است پسر خدا»(یوحنا۲۹:۱-۳۴).</p><p>مقصود یحیی از این که عیسی را برهٔ خدا می خواند این بود که عیسی برای گناهان بشر قریانی خواهد شد. سپس عیسی شروع به انتخاب شاگردان کرد و از بین آنها دوازده نفر را به عنوان رسول تعیین نمود. این اشخاص مردمانی بزرگ و تحصیل کرده نبودند، زیرا پطرس و یوحنا و بعضی دیگر ماهیگیر بودند و متی خراج گیر بود. ولی آنها متوجه شدند که عیسی همان مسیح موعود می باشد و به همین جهت شغل های مختلف خود را ترک کردند و بدون اینکه در انتظار پول یا درآمد مادی باشند استاد خود را در حدود سه سال پیروی نمودند وهمه جا پیاده به دنبال او رفتند. در این مدت عیسی آنان را برای اموری که می بایست به عنوان رسولان وی بعد از صعودش به آسمان انجام دهند آماده می کرد. سپس عیسی مانند یحیی به موعظه کردن برای مردم پرداخت و فرمود:، «زمان به کمال رسیده و پادشاهی خدا نزدیک شده است. توبه کنید و به این بشارت ایمان آورید» (مرقس ۱:۱۵).عیسی کلام خدا را درعبادتگاه یا در منازل مردم یا هنگامی که در اطرافش و روی تپه ها یا در کنار دریاچه جلیل گرد آمده بودید بیان می فرمود. تمام کسای که فرمایشات او را می شنیدند از حکمت و قدرت او در سخن گفتن متعجب می شدند زیرا او مانند پیامبران سخن نمی گفت بلکه مانند خدا. تمام انبیا گفته بودند:«بشنوید انچه را خدا به شما می گوید» ولی هنگامی که عیسی به مردم سخن می گفت می فرمود:«من به شما می گویم».عیسی فوراً شروع به شفای بیمارانی نمود که به نزد او می آمدند و آنها را به وسیله‌ٔ کلام خود یا به وسیله‌ٔ دست گذاردن بر آنها شفا می بخشید. یک نفر که گرفتار بیماری جزام بود به پاهای او افتاد و گفت:« اگر بخواهی، می توانی مرا طاهر سازی»، عیسی پاسخ داد:«می خواهم طاهر شوی». دست های خود را بر روی آن جذامی گذاشت و آن مرد فوراً شفای کامل یافت (مرقس۱:۴۱-۴۲).</p><p>بسیاری از کسانی که دارای ارواح پلید بودند نزد عیسی آمدند و او با کلام خود دیوها را از آنها بیرون کرد. او بر چشم های کوران دست گذاشت و آنها در دمَ بینایی یافتند. او حتی چند نفر از مردگان را زندگی بخشید. طبیعتاً گروه های کثیری از مردم به دنبال او روان شدند و عیسی گاهی به قدری مشغول تعلیم دادن و شفا بخشیدن مردم بود که فرصتی برای غذا خوردن نداشت. او احتیاجات شخصی خود را نادیده می گرفت زیرا همیشه در فکر محبت کردن به مردم بود. هرگز حتی یک مرتبه هم به سود شخصی خود معجزه نکرد و هرگز قدرت خویش را برای متعجب ساختن مردم به کار نبرد. جمیع کارهای معجزه آسای او برای آسایش و نجات مردم بیمار و دردمند بود تا بدین وسیله محبت خدا را به آنان آشکار سازد. یک روز که مردم فقی و نیازمند را در اطراف خود دید آنان را با این دعوت پرلطف و آرامی بخش به سوی خود خواند «بیاید نزد من، ای تمامی زحمکشان و گرانباران، که من به شما آسایش خواهم بخشید» (متی ۲۸:۱۱). از تمام کسانی که نزد او آمدند هیچ کس را ناامید برنگردان.</p><p>یک بار مردی مفلوج را چهار نفر به نزد عیسی آوردند و در جلوی او قرار دادند. عیسی که می دانست این مرد علاوه بر شفای جسمی احتیاج به شفای روحی هم دارد به او گفت:«ای فرزند گناهان تو آمرزیده شد.» برخی از معلمین مذهبی که در آنجا حضور داشتند در دل خود فکر کردند «چرا این شخص چنین کفر می گوید؟ غیر از خدای واحد کیست که بتواند گناهان را ببخشد؟» عیسی افکار آنان را درک کرد و به آنان گفت که با شفای مرد مفلوج ثابت خواهد کرد که کفر نگفته است بلکه قدرت دارد گناهان را ببخشد. سپس به مرد مفلوج گفت:«تو را می گویم برخیز و بستر خود را برداشته به خانه خود برو» و آن مرد دستور مسیح را فوراً انجام داد (مرقس ۲:۱-۱۳). از آن به بعد بسیاری از رهبران مذهبی یهود به مخالفت با عیسی پرداختند زیرا آنان برای محبوبیتی که مسیح نزد مردم داشت نسبت به او سخت حسادت می ورزیدند. آنها از عیسی انتقاد می کردند که با گناهکاران معاشرت می کند و می خواهد آنها را نجات بدهد و از او ایراد می گرفتند که در روز سبت (روز شنبه) که روز مقدس آنان بود بیماران را شفا می دهد. به زودی نفرت آنان به قدری شدید گردید که تصمیم گرفتند عیسی را به قتل برسانند (مرقس۱۵:۲-۶:۳).عیسی از این موضوع باخبر بود. او با همان قدرت الهی که مردگان را زنده می کرد می توانست دشمنان شریر خود را هلاک نماید ولی هرگز چنین نکرد. او به شاگردانش تعلیم داد که دشمنان خود را محبت نمایند و برای آنان دعا کنند. او با طرز رفتاری که در مقابل دشمنان خود داشت برای شاگردان خود نمونه و سرمشق شد. در آن زمان قوم یهود مستقل نبود زیرا رومی ها بر آنها حکمرانی می کردند. یهودیان آرزو داشتند که بتوانند از تسلط رومیان آزادی یابند. هنگامی که یهودیان دیدند عیسی توانست با پنج قرص نان و دو ماهی بیش از پنج هزار نفر را در بیابان غذا دهد، سعی کردند او را مجبور سازند که پادشاه آنان گردد (یوحنا ۱:۶-۱۵). آنها یقین داشتند که اگر عیسی سپاه خود را فرمان دهد هرگز کسی قادر نخواهد بود در مقابل ایشان بایستد. ولی عیسی از پادشاهی دنیوی امتناع ورزید زیرا سلطنت او روحانی و غیر دنیوی بود. او می خواست بر قلوب و افکار مردم حکمرانی کند نه بر تختی که در اورشلیم باشد. وقتی یهودیان متوجه شدند که نمی توانند او را وسیله ای برای اجرای مقاصد سیاسی و انقلابی خود بسازند بسیاری از آنان به مخالفت برخاسته و دشمن او گردیدند. عیسی پیوسته از راضی ساختن مردم دوری می کرد و فقط در طلب رضای خدا بود.</p><p>تقریباً بعد از دو سال و نیم از تعمید عیسی وقتی مخالفت و ضدیت رؤسال مذهبی یهود نسبت به او شدت یافته بود، روزی عیسی از شاگردان خود پرسید:«شما مرا که می دانید؟» پطرس فوراً جواب داد: «تویی مسیح پسر خدای زنده» عیسی پطرس را برای جوابی که داده بود آفرین گفت و به او فرمود که خدا این حقیقت را بر او آشکار ساخته، و افزود که روی این حقیقت کلیسای خود را بنا خواهد نمود و هیچ نیرویی قادر نخواهد بود بر آن غلبه یابد. سپس به رسولان خود اعلام فرمود که لازم است به اورشلیم برود و به وسیلهٔ احکام مذهبی به مرگ محکوم شود و مصلوب گردد و روز سوم از مرگ قیام کند. رسولان که استاد خود را دوست می داشتند از این پیش گویی بی نهایت نگران شدند و پطرس به عیسی گفت: «حاشا از تو ای خداوند که این بر تو هرگز واقع نخواهد شد». ولی عیسی پطرس را نهیت داد و گفت که این فکر او که مسیح نمی باید بمیرد از شیطان است. زیرا عیسی به خوبی می دانست که این اراده‌ٔ خدا بود که او به عنوان قربانی به جهت گناهکاران روی صلیب جان بدهد و به همین دلیل هر کس که سعی نماید او را از راه صلیب بازدارد آلت دست شیطان است. سپس عیسی شاگردان خود را آگاهانید که آنان نیز می باید برای حمل صلیب خود اماده باشند و از فدا کردن جان خود به خاطر او خوداری نکنند (متی ۱۳:۱۶-۲۶). بعد از این که شاگردان شنیدند که استادشان باید بمیرد و آنها هم باید به خاطر او زحماتی متحمل شوند پیروی او را بسیار دشوار یافتند. ولی آنها استاد خود را ترک نکردند و شش ماه بعد با او به اورشلیم رفتند، جایی که عیسی می باید رنج فراوانی تحمل می نمود و جان خود را فدا می ساخت. فصل بهار در فلستین فرا رسید و بسیاری از یهودیان از دور و نزدیک به اورشلم مسافرت می کردند تا در بزرگترین جشن سالانه مذهبی خود یعنی عید فصح / پسخ شرکت نمایند. این جشن به آنان یادآوری می کرد که چگونه قوم اسرائیل به رهبریِ موسی توانست از اسارت مصر رهایی یابد. عیسی و شاگردانش نیز به این جماعت پیوستند و برای این جشن عازم اورشلیم شدند. وقایع این هفته که آخرین روزهای زندگی عیسی روی زمین بود در هر چهار انجیل مفصلاً ذکر شده است. در این جا فقط می توانیم مختصری از آن را برای شما بیان کنیم. یک روز یکشنبه عیسی وارد اورشلیم شد، مطابق پیش گویی زکریای نبی که گفته بود:«ای دختر صَهیون، بسیار شادی کن! و ای دختر اورشلیم، فریاد بلند سر ده! هان پادشاهت نزد تو می آید؛ او عادل و صاحب نجات است، فروتن و سوار بر الاغ، بر کُرهٔ الاغ» (زکریا ۹:۹). سپس عیسی وارد معبد شد و کسانی را که با خرید و فروش آن محل مقدس را آلوده می ساختند و عبادت کنندگان را غارت می نمودند از آنجا بیرون کرد. عیسی رؤسای مذهبی را به علت بی ایمانی و ریاکاری و شرارتشان به شدت محکوم نمود. همچنین پیش گویی فرمود که به سبب گناهانی که قوم مرتکب می شدند معبد بزرگ اورشلیم به عنوان تنبیه الهی توسط دشمنان کاملاً ویران خواهد شد. او مردم را از انبیای کاذب که خواهند آمد تا آنان را به گمراهی بکشانند بر حذر داشت. او فرمود که از آسمان با قدرت و جلال باز خواهد آمد و تمام ملت ها را داوری خواهد کرد و ایمانداران را به ملکوت / پادشاهی خدا خواهد پذیرفت و بی ایمانان را به مجازات ابدی محکوم خواهد نمود.</p><p>در شب پنج شنبه‌ٔ همین هفته که مسیحیان معمولاً آن را هفته مقدس می خوانند، عیسی مراسم مخصوص شام عید فصح را با دوازده شاگرد خویش انجام داد. در این موقع عیسی قرص نانی را برداشت و آن را برکت داد و بین شاگردان خود تقسیم کرد و فرمود این است بدن من که برای شما پاره می شود. این را به یادگاری من انجام دهید. بعد از شام نیز جامی از شراب را که همیشه توسط یهودیان به عنوان جزئی از شام عید فصح نوشیده می شد برداشت و فرمود:«این جام، عهد جدید است در خون من. هر بار که از آن می نوشید، به یاد من چنین کنید» (اول قرنتیان ۲۳:۱۱-۲۶). بدین طریق عیسی به شاگردانش فرمود که به وسیلهٔ مرگش پیمان یا عهد تازه ای برقرار می شود. قبل از آن که اطاق را ترک گویند عیسی مهم ترین تعلیم خود را به شاگردان داد و به آنها فرمود که وظیفه دارند یکدیگر را محبت نمایند. او مجدداً به شاگردان خود تذکر داد که باید زحماتی را که به خاطر او خواهند کشید تحمل نمایند. به علاوه به آنها وعده فرمود که پس از صعود به آسمان روح القدس را خواهد فرستاد تا آنها را رهبری و کمک کند.</p><p>وقتی نیمه شب شد عیسی شاگردان خود را به باغی خارج شهر برد تا با دعا خود را برای صلیب آماده سازد. دعایی که به پدر آسمانی خود کرد چنین بود: «نه خواهش من بلکه اراده تو کرده شود». هنگامی که هنوز مشغول دعا بودم عده ای از افراد مسلح به راهنمایی یهودا (که یکی از دوازده شاگرد عیسی بود ولی به او خیانت کرد) به باغ وارد شدند. یهودا به عیسی نزدیک شد و او را بوسید تا گروهی که با او بودند در تاریکی شب اشتباهاً شخص دیگری را دستگیر نکنند.</p><p>جقدر آسان بود که عیسی یهودا و یارانش را با گفتن یک کلمه نابود کند! ولی او این کار را نکرد بلکه خود را به آنان تسلیم نمود. هنگامی که پطرس شمشیر کشید و به دفاع از استادش برخاست، عیسی او را منع نمود و یکی از دشمنان را که پطرس زخمی کرده بود شفا بخشید (لوقا ۳۲:۲۲-۵۱). سپس آنان عیسی را به محلی بردند که عده ای از رؤسای مذهبی گرد هم جمع شده بودند تا بهانه ای برای کشتن عیسی بیابند ولی موفق نشدند. در پایان رئیس آنها عیسی را سوگند داد و از او پرسید:«آیا تو مسیح پسر خدای متبارک هستی؟» (مرقس ۶۱:۱۴-۶۴). چون حکام یهود نمی توانستند کسی را بدون اجازه دولت روم اعدام کنند به همین دلیل روز جمعه صبح زود عیسی را به قصر پیلاطس حاکم روم بردند و به پیلاطس گفتند که عیسی از دشمنان دولت روم است و می خواهد خود را پادشاه سازد. وقتی پیلاطس عیسی را باز جویی کرد فوراً متوجه شد که این اتهام دروغ است و به همین دلیل خواست او را آزاد سازد. ولی احکام یهود جمعیت را تحریک کردند تا اعدام عیسی را تقاضا نمایند. پیلاطس که می ترسید آشوبی به پا شود تسلیم تقاضای آنها شد و دستور داد عیسی را بر صلیب به هلاکت برسانند. بلافاصله عیسی توسط سربازان رومی به خارج شهر اورشلیم برده شد و او را در آنجا مصلوب کردند. هنگامی که او را مصلوب می کردند عیسی برای آنانی که او را به قتل می رساندند این طور دعا کرد«ای پدر اینها را بیامرز زیرا نمی دانند چه می کنند» (لوقا ۳۴:۲۳). چه محبت حیرت انگیزی است که کسی از پدرش بخشش کسانی را بخواهد که مشغول میخ کوبیدن بر دست ها و پاهای او هستند! عیسی می توانست از پدر آسمانی خود تقاضا کند که او را از رنج کشیدن بر صلیب نجات بخشد و به آسمان ببرد ولی چنین در خواستی نکرد. او به خوبی می دانست که ارادهٔ خدا این بود که او رنج بکشد و به عنوان قربانی برای گناهکاران جان بدهد و به همین دلیل پدر آسمانی خویش را اطاعت نمود و در حدود شش ساعت روی صلیب رنج و عذاب کشید سپس در ساعت سه بعد از ظهر چنین فرمود:«ای پدر روح خود را به دست های تو می سپارم» (لوقا ۴۶:۲۳). عیسی پس از این سخنان جان سپرد. آنگاه سربازی بر پهلوی عیسی نیزه زد و افسر مسئول به پیلاطس گزارش داد که عیسی مرده است. دو نفر از متنفذین یهود که به عیسی ایمان آورده بودند نزد پیلاطس رفته، بدن عیسی را از او خواستند و به ایشان داده شد. آنان بدن را از صلیب پایین آوردند و آن را با پنجاه کیلو ادویه و عطریات پوشانیدند و سپس با کتان پیچیدند و آن را در قبری که در داخل صخره ای کنده شده و شبیه غاری در کنار تپه ای بود، قرار دادند. بعداً سنگ بزرگی شبیه سنگ آسیاب در جلوی آن قبر گذاشتند و پیلاطس دستور داد آن را مهر و موم کنند و سربازان بر آن نگهبانی نمایند تا کسی نتواند به قبر وارد شود. عیسی قبلاً به شاگردان خودفرموده بود که مصلوب خواهد شد و در روز سوم از مرگ خواهد برخاست. آنان تصور کردند که عیسی برای آنها مَثَل می آورد و وقتی جان داد و دفن شد دیگر امیدی نداشتند که بتوانند مجدداً او را روی زمین ببینند. لیکن صبح روز یکشنبه وقتی برخی از شاگردانش برسر قبر رفتند، دیدند قبر باز است. وقتی داخل قبر شدند کتانی را که به دور جسد عیسی پیچیده بودند دیدند، ولی خالی بود یعنی بدن عیسی در آن نبود. بعداً عیسی که زنده شده بود به بعضی از آنها ظاهر شد و با آنان صحبت کرد و آنها او را شناختند. آن شب با و جودی که در و پنجرهٔ اطاقی که شاگردان در آن جمع بودند بسته بود عیسی به اطاق وارد شد و با آنها صحبت کرد و آنها را مطمئن ساخت که زنده است.</p><p>در مدت چهل روز بعد عیسی بارها در مکان های مختلف به شاگردان خود ظاهر شد و برای آنها توضیح داد که چرا لازم بود رنج بکشد و جان بدهد. او همچنین دستور داد که شاگردانش به سراسر جهان رفته این مژده را به مردم برسانند که اگر عیسی را به عنوان نجات دهنده و خداوند خود بپذیرند، خداوند نیز گناهان آنان را خواهد بخشید. او به پیروان خود فرمود که چند روزی در اورشلیم بمانند تا روح القدس را بیابند و برای کاری که در پیش دارند مجهز شوند. در پایان، پس از این که به آنها وعده داد که خودش تا پایان جهان توسط روح القدس همراه آنان خواهد بود، در حالی که به او نگاه می کردند به آسمان بالا برده شد. عیسی قبل از صعودش به آسمان هرگز جانشینی برای خود تعیین نفرمود و هرگز پیش گویی نکرد که پیامبری خواهد آمد تا جای او را بگیرد. شاگردان، وقتی استاد محبوبشان از نظرشان ناپدید شد به گریه و زاری نپرداختند، زیرا می داستند که او همیشه توسط روح القدس با آنها خواهد بود و طبق وعده ای که داده است یک روز به این جهان باز خواهد گشت. آنان با شادی بسیاری وقت خود را صرف دعا کردند و منتظر در یافت روح القدس بودند که عیسی وعده فرموده بود به زودی خواهد فرستاد. ده روز بعد از صعود عیسی به آسمان در موقع عید پنطیکاست یهودیان، وقتی در حدود صد و بیست نفر از شاگردان عیسی گرد هم جمع آمده بودند واقعهٔ بسیار عجیبی روی داد. آنها صدایی شبیه صدای باد شنیدند ولی صدای باد نبود. آنها دیدند که چیزی شبیه زبانه های شعلهٔ آتش بر آنان نازل می شود ولی در واقع آتش نبود. سپس آنان به زبان های مختلف بیگانه که قبلاً هرگز نیاموخته بودند سخن گفتند. انبوه جمعیت از سرزمین های مختلف به گرد شاگردان جمع آمدند و هر کس پیغام خدا را به زبان مادری خود می شنید و همه از این واقعه متحیر شدند. آنگاه پطرس برخاست و جماعت را مخاطب ساخته و گفت که عیسی وعده خود را در مورد عطای روح القدس انجام داده است. پطرس با قدرت روح القدس تشریح کرد که چرا لازم بود عیسی برای گناهکاران فدا شود و خدا چگونه او را از مردگان برخیزانید. او گفت که خودش و سایر رسولان شاهدان عیسای قیام کرده از مردگان بوده اند و مردم را تشویق کرد توبه کنند و به عیسای مسیح ایمان آورند تا گناهانشان آمرزیده شود. روح القدس موعظهٔ پطرس را وسیله قرار داد تا قلوب مردم را دگرگون نماید به طوری که در همان روز سه هزار نفر از یهودیان ایمان آورند و به نشانهٔ پاکی از گناه به نام عیسی در آب تعمید گرفتند.</p><p>پس از این واقعه رسولان و سایرشاگردان عیسی به رساندن مژده نجات در شهر اورشلیم و سایر شهرها ادامه دادند به طوری که بسیاری ایمان آوردند. بعداً سرانِ یهود به طوری که عیسی پیش گویی فرموده بود به ایمانداران آزار رساندند و حتی برخی از آنان را کشتند. در نتیجه بسیاری از پیروان عیسی از فلسطین فرار کردند و هر جا می رفتند مژده عیسی را می رساندند، به طوری که بسیاری از یهودیان به عیسی ایمان آوردند. بعدها خدا پطرس را هدایت فرمود که به خانه افسری که یهودی نبود برود و پیغام نجات را به او و خانواده اش برساند. تمام اعضای این خانواده ایمان آوردند و تعمید گرفتند و روح القدس را یافتند. بدین طریق واضح گردید که خدا مایل است تمامی بشر، هم یهودیان و هم امت ها، نجات یابند.</p><p>یکی از پیشوایان یهود که سولس نام داشت از مخالفین سرسخت پیروان عیسی بود و به دستگیری و محبوس ساختن و قتل آنها اشتغال داشت. هنگامی که عازم دمشق بود تا ایمانداران آنجا را دستگیر نماید عیسای مسیح زنده ا آسمان بر او نازل شد و به او فرمود:«چرا مرا آزار می رسانی؟» سولس وقتی مسیح زنده را دید به او ایمان آورد و مسیح هم او را یکی از رسولان خود ساخت. بعداً به نام پولس معروف گردید و برای رسانیدن مژده نجات مسیح به رومی ها و یونانی ها بیش از همه زحمت کشید. به علاوه پولس رسول سیزده نامه از نامه های عهد جدید را نوشت.</p><p>انسان وقتی در عهد جدید شرح توسعهٔ مسیحیت را بعد از مصلوب شدن و رستاخیز مسیح می خواند به خوبی متوجه می شود که بعد از رفتن مسیح به آسمان کارش پایان نیافت. آنچه پطرس و پولس و سایر ایمانداران انجام دادند در واقع کاری بود که مسیح توسط آنها انجام می داد. چون او از مرگ برخاست و زنده است. بر خلاف آنچه عده ای به اشتباه تصور می کنند، دیگر لازم نبود عیسی برای خود جانشینی انتخاب نماید. او خود همیشه نزد پیروانش حاضر است. چه خوب است که انسان چنین نجات دهندهٔ مهربان و پرقدرتی داشته باشد که همیشه زنده و حاضر است، و به کسانی که به او اعتماد دارند کمک می کند. توسعه و پیشرفت حیرت انگیز مسیحیت در صد سال اول پس از مرگ عیسای مسیح نه به وسیلهٔ جنگ و خون ریزی انجام شد و نه از راه اِعمال نفوذ سیاسی و نه با دانش و ثروت مسیحیان. در تمام قسمت های امپراطوری روم و همچنین در سایر سرزمین ها بسیاری از یهودیان و بت پرستان به مسیح ایمان آوردند و بدین طریق فرزندان خدا شدند. این کار به وسیلهٔ اعلام مژدهٔ محبت خدا در مسیح و به وسیلهٔ روح القدس در فکر و قلب شنوندگان عملی گردید.</p><p class="center"><ons-button id="emtehan">امتحان</ons-button></p></ons-page>