<ons-page id="5-anbja"><ons-toolbar><div class="left"><ons-toolbar-button onclick="fn.open()"><svg xmlns="http://www.w3.org/2000/svg" width="24" height="24" viewBox="0 0 24 24"><path d="M0 0h24v24H0z" fill="none"/><path d="M3 18h18v-2H3v2zm0-5h18v-2H3v2zm0-7v2h18V6H3z"/></svg></ons-toolbar-button></div><div class="center">آیا به انبیاء و فرشتگان ایمان دارید؟</div><div class="right"><button class="toolbar-button" id="butInstall" aria-label="Install" hidden="hidden"><svg xmlns="http://www.w3.org/2000/svg" width="24" height="24" viewBox="0 0 24 24"><path fill="none" d="M0 0h24v24H0V0z"/><path d="M18 1.01L8 1c-1.1 0-2 .9-2 2v3h2V5h10v14H8v-1H6v3c0 1.1.9 2 2 2h10c1.1 0 2-.9 2-2V3c0-1.1-.9-1.99-2-1.99zM10 15h2V8H5v2h3.59L3 15.59 4.41 17 10 11.41z"/><path fill="none" d="M0 0h24v24H0V0z"/></svg></button></div></ons-toolbar><p>دوست گرامی، اکنون مایلم به سوال دیگر شما در مورد عقیده مسیحیان راجع به انبیاء پاسخ گویم.</p><p>بلی، مسیحیان عقیده دارند که خدا انبیاء را فرستاد تا بوسیله آنان کلام خود را به مردم برساند. بعلت گناه، اکثریت مردم نخواستند صدای خدا را بشنوند و یا اینکه به سبب کری گوش روحانی قادر بشنوائی نبودند، لیکن مردان و زنانی وجود داشتند که توبه کرده و مورد بخشش خدا قرار گرفتند.</p><p>خدا با آنها سخن گفت و آنها را موظف ساخت تا پیام او را بدیگران برسانند. از اینجهت آنها پیامبران خدا شدند.</p><p>اطلاعات ما در مورد انبیاء از کتاب مقدس سرچشمه میگیرد که شامل شرح زنده گی ، بیانیه و نوشته های عده ای از انبیاء است که برای رسانیدن پیام خدا به مردم انتخاب شدند.نامهای برخی از انبیاء که در کتاب مقدس ذکر شده عبارتند از: ابراهیم، موسی، هارون (برادر موسی)، مریم (خواهر موسی)، ناتان، سموئیل، داود، ایلیا، الیشع، اشیعاء، ارمیاء، یونس، یوئیل، دانیال و یحیی تعمید دهنده که آخرین پیامبر قبل از از آمدن عیسای مسیح بود. ابراهیم که دوست خدا و پدر ایمانداران نامیده شده است توسط خدا انتخاب گردید تا پدر بسیاری از اقوام باشد.خداوند درسن کهولت پسری به او بخشید که از زن او ساره بدنیا آمد و نامش اسحاق بود. ابراهیم برای اطاعت از دستور خدا حاضر شد که فرزند خود اسحاق را قربانی نماید ولی خدا قوچی را برای قربانی بجای اسحاق مهیا فرمود ( پیدایش فصل ۲۲: ایه های ۱-۱۹).</p><p>سپس خدا به ابراهیم وعده داد که از نسل اسحاق نجات و برکت به جهان ارزانی خواهد شد و این وعده در عیسای مسیح انجام پذیرفت.</p><p>بعد از عیسی،‌ انبیاء ورسولان دیگری مانند پطروس و پولس ظهور کردند که کلام خدا را برای مردم بیان نموده و آنها را تعلیم دادند که به عیسای مسیح ایمان بیاورند. ما معتقدیم که انها آخرین انبیاء خدا بودند ولی از یک لحاظ هر کسی که پیام واقعی خدا را به مردم برساند ممکن است نبی یا رسول خوانده شود.</p><p>نظر به اینکه عقیده مسیحیان در مورد انبیاء از بعضی جهات با عقاید پیروان سایرادیان تفاوت های دارد، مایلم به چند حقیقت مهم اشاره نمايم .</p><p>۱ – تعداد انبیاء معلوم نیست و ما نامهای بسیاری از آنها را نمیدانیم.</p><p>۲ – همه انبیاء تا آنجائیکه میدانیم از نسل ابراهیم و پسرش اسحاق بودند.</p><p>۳ – انبیاء از طرف خدا طی دوره ای که در حدود دو هزار سال طول کشید فرستاده شدند.</p><p>۴ – انبیاء‌ عموماً برای اسرائیل فرستاده شدند. یعنی قومی که خدا انتخاب نموده بود که قوم برگزیده او باشند و بوسیله آنها حقایق الهی به سایر مردم جهان رسانیده شود.</p><p>۵- انبیاء بیگناه نبودند،‌ بلکه مردمان با ایمانی که گناهای آنها بخشیده شده بود.</p><p>۶ – انبیاء از میان طبقات مستقل اجتماع ظهور کردند،‌برخی دولتمند،‌ برخی فقیر،‌ برخی تحصیل کرده و برخی با معلومات کم، برخی پیر و برخی هم جوان بودند.</p><p>۷- بعضی انبیاء نظیر ایلیا و یحیی تعمید دهنده کتابی ننوشتند ولی برخی نظیر موسی ، داود ، اشیعاء ، یوحنا و پولس پیام خدا را برشته تحریر درآوردند تا نسلهای بعدی هم بتوانند بخوانند.</p><p>۸- کلام خدا بطرق مختلف به انبیاء نازل میشد. برخی صدای خدا را میشنیدند،‌ بعضی پیام اورا بوسیله فرشتگان دریافت مینمودند ،بعضی رویاها و بعضی خوابها میدیدند و بدون تردید عده ای هم پیام خدا را با فکر و قلب خود درک میکردند. بنآ همه اطمینان داشتند که خدا با آنها صحبت کرده است و میتوانستند با اعتماد تمام به مردم بگویند " خداوند چنین میفرماید ".</p><p>۹- به بعضی از انبیاء از قبیل موسی والیشع و پطروس رسول قوت انجام معجزات داده شد تا حقیقت پیام خویش را بدانوسیله ثابت نمایند، ولی برخی نظیر یحیی تعمید دهنده معجزه ای انجام نداد.</p><p>انبیائی که قبل از عیسای مسیح ظهور نموده بودند برای مردم شرح دادند، خدا کیست و از آنها چی میخواهد و آنها را هوشدار دادند که خدا کسانی را که مطیح او نیستند تنبیه مینماید.</p><p>هم چنین به آنها مژده دادند اگر گناهان خود را ترک گویند و بسوی خدا برگردند، خدا آنها را خواهد بخشید و برکت خواهد داد.</p><p>توسط موسی،‌ که تنها پیام آورنده شریعت و قوانین بود، خدا قوانین زیادی به قوم اسرائیل داد. انبیائی که بعد از موسی آمدند مردم را تشویق نمودند که قوانین خدا را که بوسیله موسی اعطا شده بود اطاعت نمایند. ولی چون انسان گناهکار بود امکان نداشت بتواند قوانین مقدس الهی را بطور کامل اطاعت کند از اینجهت شریعت قادر نبود ایشان را نجات بخشد ولی مانند آئینه گناهکار بودن مردم را به آنها نشان میداد و ایشان را متوجه میساخت که چقدر به نجات دهنده احتیاج دارند.</p><p>یکی از برجسته ترین کارهای انبیاء این بود که به مردم گفتند که خدا نجات دهنده ای را که مردم جهان سخت به او نیازمند هستند برای آنها خواهد فرستاد. هنگامی که بخواهم در مورد عیسای مسیح برای شما بنویسم برخی از وعده های عالی را که در کتابهای انبیاء قدیم یافت میشود ذکر خواهم نمود.</p><p>در کتاب مقدس اشارات فراوانی به مخلوقات غیر از انسان وجود دارد که توسط خدا آفریده شده و معمولاً فرشتگان نامیده میشوند و آنها پیام آوران خدا هستند که اغلب فرستاده میشدند تا اراده خدا را برای انبیاء و سایر ایمانداران نشان بدهند. فرشتگان بصورت انسان به ابراهیم ،موسی ودیگران ظاهر شدند.</p><p>فقط نام دو فرشته خدا یعنی میکائیل و جبرائیل در کتاب مقدس آورده شده است. جبرائیل بود که به مریم اطلاع داد که دارای پسری بنام عیسی خواهد شد.</p><p>علاوه بر فرشتگان مقدس که مطیع خدا هستند طبق اطلاعاتی که از کتاب مقدس بدست میاید،‌ ارواح دیگری وجود دارند که نا مطیع و دشمن خدا هستند و رئیس آنها را شیطان یا ابلیس مینامند. بسیاری از مسیحیان فکر میکنند که شیطان بوسیله خدا پاک آفریده شد ولی بسبب غرور نسبت به خدا نافرمانی کرد و در نتیجه او و ارواحی که او را پیروی میکردند مقام عالی و مقدس آسمانی خویش را از دست دادند و اکنون با تمام توانائی خود سعی میکنند که کار خدا را بر روی زمین خراب نمایند. شیطان بود که حوا را در باغ عدن فریب داد و از آن زمان تا اکنون کوشش میکند مردم را از خدا دور سازد.</p><p>او حتی سعی کرد عیسای مسیح را راضی سازد که از اطاعت خدا سرپیچی نماید ولی موفق نگردید (متی فصل ۴ : آیه های۱ – ۱۱)‌. شیطان دارای قدرت عظیمی است ولی هرگز نمیتواند با خدا برابری نماید بلکه تحت کنترول خدا است.</p><p>مسیحیان نباید از او و یا ارواح شریرش که به جسم و جان بسیاری از مردم آسیب میرساند ترسی داشته باشند. با قدرتی که مسیح به ما میبخشد دارای چنان نیروئی میگردیم که میتوانیم در برابر او مقامت کرده و او را از خود برانیم. آخرالامر خدا شیطان را از این جهان به آتش جاودانی خواهد انداخت (مکاشفه فصل ۲۰ : آیت ۱۰).</p><p>آمین</p><p class="center"><ons-button id="emtehan">امتحان</ons-button></p></ons-page>